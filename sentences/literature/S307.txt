کیونکہ ) اس اونٹ نے درحقیقت مجھ سے شکوہ کیا ہے کہ اس سے کام زیادہ لیا جاتا ہے اور کھانے کو کم دیا جاتا ہے، پس اگر تم اس اونٹ کو بیچ کر اپنے سے جدا نہیں کرسکتے تو یہ تو کرسکتے ہو کہ اس کے ساتھ اچھا سلوک کرو ( یعنی اس کو گھاس دانہ خوب دو اور کام کم لو اگرچہ زیادہ کھلا کر زیادہ کام لینا جائز ہے یا اگر چارہ زیادہ دینے کی استطاعت نہیں ہے تو کام بھی کم لینا چاہئے لیکن یہ ظلم کی بات ہے کہ کھلاؤ کم اور کام زیادہ لو) اس کے بعد حضرت یعلی نے دوسرا معجزہ بیان کیا کہ) پھر ہم آگے روانہ ہوئے یہاں تک کہ ایک جگہ اتر کر آرام کرنے لگے اور نبی کریم صلی اللہ علیہ وسلم سوگئے اس وقت ( میں نے دیکھا کہ ) ایک درخت زمین کو چیرتا ہوا آیا اور آنحضرت صلی اللہ علیہ وسلم کو ڈھانک لیا (یعنی آپ صلی اللہ علیہ وسلم پر جھک گیا) اور پھر وہ اپنی جگہ پر واپس چلا گیا جب رسول کریم صلی اللہ علیہ وسلم بیدار ہوئے تو میں نے آپ صلی اللہ علیہ وسلم سے اس درخت کے آنے اور جانے کا ذکر کیا آپ صلی اللہ علیہ وسلم نے (پورا واقعہ سن کر ) فرمایا یہ وہ درخت ہے جس نے اپنے پروردگار سے اس بارے میں اجازت مانگی تھی کہ وہ رسول خدا صلی اللہ علیہ وسلم کو سلام کرے چنانچہ اللہ تعالی نے اس کو اجازت دیدی (اور وہ مجھے سلام کرنے آیا تھا) حضرت یعلی تیسرا معجزہ بیان کرتے ہوئے کہتے ہیں کہ ہم پھر آگے بڑھے اور ایک پانی کی جگہ (یعنی ایسی آبادی میں ) پہنچے (جہاں پانی دستیاب تھا) وہاں ایک عورت اپنے لڑکے کو لے کر آنحضرت صلی اللہ علیہ وسلم کے پاس آئی اس لڑکے پر دیوانگی طاری تھی۔