ان میں احساس نور کے ساتھ اس پر اسرار شخصیت کے تحرّک کو سمجھا جا سکتا ہے، خوبصورت غزل ہے کہ جس میں پیکروں کا متحرّک عمل قابل غور ہے: بگیر دامن لطفش کہ ناگہاں بگریزد ولی مکش تو چو تیرش کہ از کماں بگریزد چہ نقشہا کہ ببازد و چہ حیلہا کہ بسازد بنقش حاضر باشد زراہ جہاں بگریزد در آسمانش بجویٔ چومہ در آب بنابد در آب چونکہ در آلیٔ بآسماں بگریزد ز لامکانش بجویٔ نشاں و ہمہ لامکاں بمکانت چو در مکانش بجویٔ بہ نشاں بگریزد چو تیر می برود از کماں چو مرغ گمانت یقیں بداں کہ یقین وا راز گماں بگریزد ز ایں و آں بگریزم ز ترس نے زملال کہ آن نگار لطیفم ز این و آں بگریزد گریزپائے چو بادم زعشق گل چو صبا دم گلے ز بیم خزانی ز بوستاں بگریزد چناں گریزد از تو کہ گر نویسی نقش زلوح نقش بپرد و ز دل نشاں گریزد! قلندر کی پرواز کو مختلف انداز سے محسوس بنانے کی اس سے عمدہ مثال اور کہیں نہیں ملتی، ’تیر و کمان‘، ’صورت و روح‘ پانی میں مہتاب کا عکس، مکان و لامکان، تخیل کے طیور، گلاب کی خوشبو، گل و گلستاں، تصویر تاثرات اور روح سب قلندر کی پرواز کے اشارے بن کر نور اور تحرّک کے تہہ دار تاثرات پیدا کرتے ہیں، اسے کمان کی طرح کھینچو گے تو اچانک کماں سے پرواز کر جائے گا، اگر کسی ’صورت‘ میں مجسم ہو گا تو روح کی راہ سے نکل بھاگے گا، پانی میں مہتاب کی مانند چمکتا نظر آئے گا، قریب جاؤ گے تو وہ آسمان کی جانب پرواز کر جائے گا، تمھارے تخیل کے پرندے کی مانند پرواز کرتا رہتا ہے، یہ رقص اور تحرّک اس لیے ہے کہ عظیم تر نور کا رقص اور تحرّک جاری ہے، یہ تلاش کا پر اسرار عمل ہے جو آرزو کی نغمہ ریز لہروں کو لیے ہوئے ہے، ایسا نہ ہو کہ میں وہاں جاؤں تو وہ یہاں ہو، میں یہاں آؤں تو وہ وہاں رہے، اس میں جذب اور تحلیل ہو جانے کی آرزو جو عشق کی تخلیق ہے۔