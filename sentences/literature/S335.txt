لہذا کہا جائے گا کہ اس موقع پر حضرت موسی علیہ السلام کا رونااس حسرت وافسوس کے سبب تھا کہ ان کی امت کے لوگوں نے اللہ تعالی کے احکام وتعلیمات کی مخالفت کر کے اور سرکشی ونافرمانی کے راستہ پر جمے رہ کر اپنی مجموعی اور ملی حیثیت کو زبردست نقصان پہنچایا جس کا اثر یہ ہوا کہ خود حضرت موسی علیہ السلام کا وہ اجر وانعام جاتا رہا جس سے ان کے مراتب ودرجات کی ترقی کا راستہ کھلا رہتا، اس طرح ان کی امت کے لوگوں نے اپنا ہی نقصان نہیں کیا بلکہ اپنے پیغمبر ( حضرت موسی علیہ السلام ) کے اجرو ثواب کے نقصان کا سبب بھی بنی کیونکہ ہر پیغمبر کو اس شخص کا ثواب ملتا ہے جو اس کی متابعت کرتا ہے اور جن لوگوں کو خود ثواب نہ ملتا ہو وہ اپنے پیغمبر کے اجرو ثواب میں اضافہ اور ترقی کا باعث کیسے بن سکتے ہیں جو ایک طرح سے اس پیغمبر کے حق میں نقصان ہے، اس بات کو زیادہ وضاحت کے ساتھ یوں بھی بیان کیا جاسکتا ہے کہ اگر حضرت موسی علیہ السلام کی امت کے لوگ ان کی بات مان کر سرکشی اور گناہ کے راستہ سے بچنے اور اللہ کی طاعت وفرمانبرداری کی راہ پر چلتے تو حضرت موسی علیہ السلام کو بھی وہی ثواب ملتا جس کے حقدار ان کی امت کے لوگ ہوتے کیونکہ جتنا ثواب اس شخص کو ملتا ہے جو کوئی نیک عمل کرتا ہے، اتنا ہی ثواب اس نیک عمل کی راہ دکھانے والے کو بھی ملتا ہے، پس قوم موسی کی سرکشی اور نافرمانی سے حضرت موسی علیہ السلام کو ملنے والا یہ اجروثواب جاتا رہا، اس کے برخلاف جب انہوں نے آنحضرت صلی اللہ علیہ وسلم کی فضیلت اور آپ صلی اللہ علیہ وسلم کے ان بلند ومراتب کو دیکھا جو آپ صلی اللہ علیہ وسلم کی امت کی اطاعت وفرمانبرداری کے سبب آپ صلی اللہ علیہ وسلم کو ملنے والے تھے تو وہ اپنے اجرو ثواب کی محرومی پر از راہ تاسف رو پڑے۔