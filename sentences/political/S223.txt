صدام نے دو عشروں سے زیادہ عراق پر حکومت کی، اس کے دور میں سنی عربوں کو عروج رہا، کرد بری طرح استحصال کا نشانہ بنے، جبکہ اکثریتی شیعہ آبادی بھی محرومی کا شکا ررہی یہی وجہ ہے کہ امریکہ حملے کے بعد صدام کے حامیوں نے تحریک مزاحمت شروع کی تواس میں صرف سنی عرب ہی شامل ہوئے، دوسری دونوں آبادیاں الگ تھلگ رہیں القاعدہ پلس صدام کی کالعدم بعث پارٹی کی مزاحمت تکرت، فلوجہ اور سمارہ وغیرہ میں ہوئی، جسے سنی ٹرائی اینگل کا نام دیا گیا تھا، امریکیوں نے مقامی عرب قبائل کو ساتھ ملا کر اس مزاحمت کو توڑ کر رکھ دیا کردوں نے تواپنے علاقے میں خودمختار حکومت بھی قائم کر لی، یہ بھی امکان ہے کہ ریفرنڈم کے ذریعے یہ عراق سے الگ ہو کر آزاد کرد ریاست بن جائے عراق کے وزیراعظم نوری المالکی افغان صدر حامد کرزئی کی طرح نااہل حکمران ثابت ہوئے، انہوںنے سنی بیلٹ کو ساتھ ملانے اور ان کے دل جیتنے کی کوشش ہی نہیں کی یہی وجہ ہے کہ داعش کے حملوں میں بعث پارٹی کی باقیات، مختلف سنی جنگجو گروپ اور مقامی قبائل بھی شامل ہوگئے داعش کے پیچھے سعودی حمایت کارفرما ہونے کا الزام بھی لگایا جاتا ہے، مگر داعش کے ایجنڈے میں سعودی حکومت کے خلاف جنگ کرنابھی شامل ہے، اس لئے اس رائے کی نفی ہوجاتی ہے۔