انہوں نے موضوع سے انصاف کیا سفارت کارعام طور پر مبہم گفتگو کے ماہر سمجھے جاتے ہیں، دس منٹ بولتے رہیں گے، مجال ہے کہ کچھ پلے پڑ جائے لیکچر پر جانے سے پہلے یہ خطرہ دامن گیر تھا کہ کہیں بوریت نہ ہو ایمبیسیڈرمسعود خان نے مگر بڑے آسان اور غیر مبہم الفاظ میں گفتگو کی، جملے تو نپے تلے تھے، مگر ان میں خستگی اورتازگی کا عنصر نمایاں رہا لیکچر عمدہ رہا اور اس سے زیادہ سوال جواب کا سیشن سائنس وٹیکنالوجی پر بات ہوئی، دنیا بھر میں اس کی اہمیت، اس پرخرچ کئے جانے والے بجٹ کا تذکرہ ہوا، اس تاسف آمیز اعتراف کے ساتھ کہ ہماری سائنس اور ٹیکنالوجی کے حوالے سے سرمایہ کاری زیادہ تسلی بخش نہیں مہمان مقرر کے بقول پاکستانی تاریخ کے دو ادوار اس اعتبار سے سنہرے تھے، جب سائنس، ٹیکنالوجی حکومتی ترجیح بنی رہی صدر ایوب خان کا ذکر کیا اور بتایا کہ اس دور میں خاصا کام ہوا، حکومت بھی سنجیدہ تھی اور صنعتی میدان میں ہماری ترقی نمایاں رہی دوسرا دور جنرل پرویز مشرف کا تھا، جس میں ڈاکٹر عطاالرحمن کو ہائر ایجوکیشن کمیشن کا سربراہ بنایا گیا انہوں نے ہزاروں طلبہ پی ایچ ڈی کے لئے باہر بھیجے، ملکی یونیورسٹیوں کی فیکلٹی بہتر کی اور اس سے پہلے سائنس کے وزیر کے طور پر انٹرنیٹ کے حوالے سے انقلاب برپا کر دیا مسعود خان کے بقول تیسرا دور اب شروع ہو رہا ہے، جس کا سویرا نظر آنے لگا ہے۔