اکثر یہ لوگ کسی نہ کسی میچ فکسنگ کرنیوالے بکی کا حوالہ دیتے ہیں کہ ہمیں یہ خبر اس نے دی میں نے پچھلے دو تین برسوں کے اندر ایسے بکیوں کی متعدد پیش گوئیاں غلط ہوتی دیکھی ہیں، مگر ان کا یہ وتیرہ ہے کہ دس میں سے نو باتیں غلط نکلیں توجھوٹ ثابت ہونے والی باتوں کو چھوڑ کر صرف اسی ایک کی بات کرنی ہے، جو اتفاق سے درست ہوگئی مجھے یاد ہے کہ جب مصباح الحق کی قیادت میں پاکستانی ٹیم بھارت ون ڈے سیریز کھیلنے گئی، پاکستان پہلا ون ڈے جیت گیا، اگلے میچ سے پہلے ہر بکی یہ کہہ رہا تھا کہ یہ میچ پاکستان ہار جائے گاتاکہ تیسرا میچ سنسنی خیز بن جائے اور زیادہ جوا کھیلا جا سکے یہ سب بکی غلط ثابت ہوئے اور پاکستان نے دوسرا ون ڈے جیت کر سیریز ہی جیت لی، تیسرا میچ تب بے کار ہوگیا اسی طرح چند ماہ پہلے پاکستان جنوبی افریقہ ون ڈے سیریز کھیلنے گیا، وہاں تیسرا ون ڈے فیصلہ کن تھا، میچ سے پہلے رپورٹیں آنے لگیں کہ پاکستان یہ میچ ہار جائے گا، یہ بات کہنے والے وزن پیدا کرنے کے لئے کہتے کہ بھارت اور دوبئی کے میچ فکسنگ نیٹ ورک سے یہ خبر آئی ہے۔