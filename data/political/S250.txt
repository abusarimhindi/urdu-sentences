ہمارے میزبان نے پہلے سے موجود اپنے دوستوں کا تعارف کرایا انہوںنے موزوں الفاظ میں ہمارا تعارف بھی کرایا خاکسار کا تعارف کراتے ازراہ تلطف دو تین ستائشی جملے بھی استعمال کر ڈالے باہمی تعارف کے بعد گفتگو شروع ہوئی جیسا کہ عام دستور ہے، موسم سے بات فورا سیاست پر آگئی سیاستدانوں کے کرپشن سکینڈل، سیاسی جماعتوں کی کمزوریوں، مختلف حکومتی رہنمائوں کی نااہلی سے بات چلتی چلتی بیورو کریسی کی روایتی نالائقی تک آئی اور پھر معاشرے کے بگڑتے اخلاقی معیار پر معاملہ ختم ہوا اس دوران مہمانوں اور میزبانوں نے مل کر'' کمال فراخدلی" سے ملک کے ہر شعبے کی ایسی کی تیسی کر ڈالی سرمایہ دار، صنعت کار، زمین دارسے لے کر پھل، سبزی بیچتے ریڑھی والے، مکینک، پلمبر، مستری اور قصائی تک ...ہرایک کی اخلاقی بددیانتی اور غیر ذمہ دارانہ رویہ زیربحث آیا جب کوئی نہ بچا تو آخر میں میڈیابھی ہدف بنا، چند منٹوں میں اسے بھی ''نمٹا "دیا گیا گھنٹے ڈیڑھ گھنٹے کے بعد ایک وقفہ آیا چائے آ چکی تھی، احباب خاموشی سے چسکیاں لینے لگے کچھ دیر کیلئے سناٹا سا چھا گیا سچ تو یہ ہے کہ ہر ایک کو ایسے محسوس ہو رہا تھا کہ چاروں طرف تاریکیاں چھائی ہوئی ہیں، دور دور تک روشنی کی ایک کرن بھی موجود نہیں، سب کچھ تباہ ہو رہا ہے اور ہم سب بھی اس ڈوبتے جہاز کے ساتھ ڈوب جائیں گے، بچنے کا شائد کوئی راستہ بھی نہیں ہم صحافی حالات کے جبر کے تحت سخت دل اور بے حس ہوجاتے ہیں۔