ہر غلطی کی ذمہ دار قوم نہیں! یہ پندرہ بیس سال پہلے کی بات ہے، میں ان دنوں ہاسٹل میں مقیم تھا، اکثر ویک اینڈ پر لاہور کے نواحی علاقے میں مقیم ایک دوست سے ملنے جانا ہوتا ہم گپ شپ لگاتے اور مل کر کھانا بناتے بلکہ کھانا تو وہی دوست بناتا تھا، ہم اس کا صفایا کرنے کی خوشگوار رسم پوری کرتے اس گلی میں ایک دیوانہ شخص رہتا وہ پھٹے پرانے کپڑوں میں ملبوس ایک دکان کے تھڑے پر بیٹھا رہتا، رات کو وہیں سو جاتا دن بھر وہ بیٹھا خلائوں میں نجانے کیا تکتا رہتا، ہر آدھے پونے گھنٹے کے بعد نجانے اسے کیا خیال آتا کہ بلند آواز سے گالیاں بکنا شروع کر دیتا یہ کوئی غیرمعمولی بات نہ تھی، ایسے دیوانے عام مل جاتے ہیں مگر اس کی خاص بات یہ تھی کہ اس کی گالیوں کا ہدف اس کی اپنی ذات ہوتی وہ کبھی کسی اور کو گالی نہ دیتا ہمیشہ اپنے اوپر لعنت بھیجتا انداز کچھ یوں ہوتا: ''میرے اوپر لعنت، میرے منہ پر خاک، میں بڑا ...وغیرہ وغیرہ بچے دلچسپی سے اس کی گالیاں سنتے، بعض اسے چھیڑتے اور ایک آدھ تو پتھر بھی مار دیتا مگر وہ اس کے باوجود ان کے پیچھے بھاگتا نہ ہی انہیں گالیاں دیتا بلکہ زیادہ جوش و خروش سے اپنے آپ کو گالیاں بکنے لگتا ایک دن ہم نے محلے کے ایک پرانے رہائشی سے اس کے بارے میں پوچھا کہ کیا ماجرا ہے۔